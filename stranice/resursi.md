---
layout: default
---

# Resursi

Ova stranica predstavlja kolekciju korisnih linkova i izvora određenih informacija.

## Vremenska prognoza

Prognozu pratim sa više aplikacija:

1. [Mountain forecast](https://www.mountain-forecast.com/) - 
Dosta precizna prognoza. Postoji prognoza za različite nadmorske visine na planini. Ako predviđa loše vreme, zna da bude dosta pesimistična, nekad i apokaliptična. Sadrži prognozu isključivo za planinske vrhove. Ne postoji prognoza za gradove i naseljena mesta. Nekad nema nekih planinskih vrhova u njihovoj bazi, pa koristim neki drugi obližnji vrh ili planinu kao referencu.
2. [Yr.no](https://www.yr.no/en) - Norveški meteorološki institut. Sadrži prognozu i za planinske vrhove i za naseljena mesta.
3. [Windy](https://www.windy.com) - Mapa kretanja oblaka, kiše, vetra tokom vremena. Kada je najavljeno potencijalno loše vreme, ili se prognoza pogoršava, na Windy-ju pokušam da steknem utisak kolike su šanse za padavine prateći kretanje većih oblaka. Nekad se predviđanja drastično izmene pa je potrebno redovno pratiti promene.
4. [Meteoblue](https://www.meteoblue.com) - Kada je najavljeno loše vreme, nekad pokušam da nađem alternativnu lokaciju na meteoblue. Postoji sekcija *Rekreacija i sport na otvorenom* -> *where2go*. Ova opcija označi na mapi oblast koja je najsunčanija u izabranom radijusu od 30 do 500 kilometara.

## Navigacija

U početku sam koristio mobilni telefon za navigaciju.

Korisne mobilne aplikacije za navigaciju su:
1. [GaiaGPS](https://play.google.com/store/apps/details?id=com.trailbehind.android.gaiagps.pro) - Kvalitetne i precizne mape. Podržava učitavanje GPX fajlova. Offline mape zahtevaju pretplatu, ali se mogu keširati unapred - aplikacija se otvori kada telefon ima interneta, mapa se ispomera i zumira oko putanje staze da bi se učitao taj deo mape. Keširanje nije uvek pouzdano jer se može obrisati pri restartu telefona ili zatvaranju aplikacije.
2. [OsmAnd](https://play.google.com/store/search?q=osmand&c=apps) - Mobilna aplikacija bazirana na OpenStreetMaps mapama. Omogućava preuzimanje mapa cele države za offline korišćenje. Besplatna verzija ima ograničen broj preuzimanja, ali se limit može resetovati reinstalacijom aplikacije. Kvalitet mapa je sličan kao kod GaiaGPS, ali podrazumevani izgled mape ne ističe staze jasno. To se može rešiti promenom stila crtanja mape u *Topo* (meni se ta tema sviđa, ali ima i drugih koje bolje iscrtavaju staze). Podržava učitavanje GPX fajlova. Aplikacija je funkcionalna, ali može biti zbunjujuća zbog mnogih opcija i podešavanja.

Korišćenje telefona za navigaciju brzo troši bateriju, posebno zbog visokog osvetljenja ekrana i upotrebe GPS-a. To nije praktično za duže ture ili kampovanje bez eksterne baterije. Zimi je nezgodno jer je potrebno skidati rukavice, a ekran se mora stalno brisati od vlage, što otežava korišćenje.

Sada za navigaciju koristim **Garmin eTrex 22x** GPS uređaj. Po specifikaciji baterije traju 25 sati, što je otprilike dovoljno za 3-4 dana planinarenja. Iz mog iskustva, može trajati i duže. Uvek nosim rezervne baterije. Zimi uređaj držim blizu tela jer se baterije brzo prazne na hladnoći. Uređaj se povezuje sa računarom putem USB kabla za prebacivanje GPX fajlova.

Uređaj dolazi sa nekim mapama, ali preciznije mape nalazim [ovde](https://wiki.openstreetmap.org/wiki/OSM_Map_On_Garmin/Download). Tu se nalazi spisak sajtova sa besplatnim OpenStreet mapama za različite države i regije.

## Istraživanje staza

Ovaj proces nema ustaljenog pravila već se svodi na individualno snalaženje i improvizaciju.

- [Wikiloc](https://sr.wikiloc.com/) - sajt gde ljudi kače GPX fajlove staza kuda su prošli. Problem je što ljudi često ne pišu komentare o stazi, a kada ima komentara često nisu objektivni. Dosta staza sam istražio na ovom sajtu, ali se dešavalo da neke sekcije budu zarasle. Na sajtu može da se prikaže više staza na mapi, tako da uglavnom gledam da nađem staze ili sekcije kuda je više različitih ljudi prošlo.
- [Blog Vrhovi Crne Gore](https://medium.com/vrhovi-crne-gore) - Fenomenalan izvor izuzetno preciznih i objektivnih informacija. Blog je bio inspiracija za ovaj sajt. Tekstovi sadrže slike mape, ne sadrže same GPX fajlove. GPX fajlovi mogu da se kreiraju iz GaiaGPS-a po uzoru na sliku. Tekstovi sadrže slike pristupnih puteva, značajnih raskrsnica na stazi uz detaljne komentare.
- [Nestvarna Blog](https://nestvarna.blog/) - Blog koji dosta može poslužiti za inspiraciju i ideje. Fotografije prirode su prelepe. Neki tekstovi imaju link do GPX fajlova na Wikilocu.
- [Vrhovi Balkana](https://www.youtube.com/playlist?list=PLdlGkoiYOP-GdjZfYupqiFfojwEnFZoNj) - Serija emisija Al Jazeera-e. Korisna kao inspiracija za određene planine i staze.

Obične pretrage po YouTube-u i Google-u nekad mogu biti dosta korisne i naći snimke određenih staza ili blog tekstove.